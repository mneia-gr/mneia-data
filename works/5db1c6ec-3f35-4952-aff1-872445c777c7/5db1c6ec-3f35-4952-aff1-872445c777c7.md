Η συζήτησις που άναψε με το ζήτημα του φόρου της αγαμίας μετεπήδησε από το Υπουργικό Συμβούλιο στο πεζοδρόμιον, πήρε
σβάρνα τα καφενεία, τα κέντρα, την αγορά, τη βρύση της γειτονιάς και σφηνώθηκε μέσα στην παρθενική κρεββατοκάμαρα όλων
των... γεροντοπαλληκαριών της συγχρόνου Ελλάδος.

&mdash; Πάει η ελευθερία του ατόμου!<br>
&mdash; Μας καταδικάζουν εις δια βίου πρόστιμον!<br>
&mdash; Εις ισόβια δεσμά.

Όλη η Πλατεία των... αγάμων φωνάζει, διαμαρτύρεται, αγωνιά, ενώ κάθε θηλυκό που αρχίζει να πλησιάζει το πατροπαράδοτο
ράφι, ξεσκονίζεται, οπλίζεται με ψαλίδι για να κόψη τα... βαμμένα μαλλιά, διορθώνει εσπευσμένως την... πρόσοψί της με τα
προϊόντα των ιατρείων της καλλονής και περιμένει τον πρώτον λιποτάκτην του πεδίου της... λευτεριάς. Όλες μαζί δε
ψιθυρίζουν εν κατανύξει:

&mdash; Ιδού ο νυμφίος έρχεται...

Όχι φυσικά εν τω μέσω της νυκτός γιατί σήμερα έχει τόσο θάρρος κι' αυτός κι εκείνη που μπορεί να την... πλησιάση και εν
τω μέσω της ημέρας. Ολόκληρα συντάγματα νυμφών περιμένουν να χορέψουν μετά το φόξ-τροτ και το τσάρλεστον και τον χορόν
του Ησαΐα. Είναι τόσο απαίσιοι οι καιροί μ' όλη τη χειραφέτησι ώστε δεν είναι και δύσκολα, τα αθώα, απλά
νοικοκυροκόριτσα της γειτονιάς.

&mdash; Ευλογημένος ο ερχόμενος εν ονόματι του... φόρου.

Πού καταντήσαμε αγαπητοί εν αγαμία αδελφοί! Μας φορολογούν ως είδη... πολυτελείας έστω και αν έχωμε στη ράχι μητέρες,
αδερφές, ανηψιές. Είναι βέβαια στα χρόνια που φθάσαμε είδος πολυτελείας και η λευτεριά. Δεν είναι οικονομικώτερο να έχης
γυναίκα δική σου, παιδιά δικά σου, να τρως σπήτι σου, να θες τουαλέττες μόνο για τη γυναίκα σου, νάχης ανάγκη παραμάνας,
δούλας, σπητιού, εξοχής για όλους; Αν μάλιστα είσαι και άνθρωπος του... κόσμου και του νεωτεριστικού πνεύματος μπορείς
νάχης και εισόδημα και δώρα και βοηθήματα από... φίλους. Έπειτα η πενθερά; Μια θεία πρόνοια κι' αυτή μέσα στο σπίτι σου,
ένας άγγελος συμπόνοιας! Εμπρός γρινιάρηδες μην διστάζετε καθόλου. Εγκαταλείψατε την μητέρα σας, τον πατέρα σας, όπου
τύχη και προσκολληθήτε εις την... γυναίκα σαν σε σανίδα σωτηρίας. Αν έχη μάλιστα και μερικά λεφτά, η δουλειά σας είναι
ζάχαρη.

<div style="text-align: center">
Ο γάμος είν' ωραίο πράμμα<br>
Τρα λα λα...<br>
Μου τόπανε πολλοί.
</div>

Το λέει και το τραγουδάκι της οπερέττας. Και είναι οπερέττα ο γάμος· δημόσιο θέαμα δηλαδή εις το οποίον φόρον πληρώνουν
μόνο οι... θεαταί, εκείνοι δηλαδή που βλέπουν την παράστασιν από την Πλατείαν... των αγάμων.

Δεν μας λέει όμως το Υπουργείον πώς θα κανονισθή το ζήτημα των χήρων. Θα θεωρηθούν υπηρετήσαντες; Και οι ζωντοχήροι;
Γιατί εδώ χωρεί και νοθεία. Γάμος και διαζύγιον σε λίγες ημέρες.

<div style="text-align: center">
Παντρευόμαστε αν θες<br>
σαν και τα πουλιά...
</div>

Πάντως ξέρω ένα φιλάργυρο που από τον φόβον του φόρου θα φθάση μ' ένα σάλτο μορτάλε από την Πλατείαν των Αγάμων... στα
Παντρεμενάδικα.
