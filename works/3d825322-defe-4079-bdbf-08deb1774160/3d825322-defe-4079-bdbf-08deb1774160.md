Οι σημερινοί κάτοικοι του ιοστεφάνου άστεως είνει καταδικασμένοι εις την αιωνίαν ακαθαρσίας του σώματος χειμώνα και
καλοκαίρι. Τα λουτρά του Παλαιού Φαλήρου και των Τζιτζιφιών κατεδαφίσθησαν για λόγους... υγιεινής! Πού θα πάρουν λοιπόν
ένα θαλάσσιο λουτρό εφέτος, τόσες χιλιάδες πολιτών Αθηναίων, οι οποίοι περιμένουν να ζεστάνη λιγάκι ο καιρός για να
πλύνουν τα μέλη των εις το αλατισμένο νερό της Φαληρικής ακτής, τουλάχιστον μια φορά το χρόνο; Θα ξεχυθούν ίσως εις την
παραλίαν όπως ο πολύμητις εκείνος Οδυσσεύς, χωρίς να υπάρχη ο φόβος να τρέψουν εις φυγήν τας συγχρόνους Ναυσικάς, αι
οποίαι δεν θα πάνε για την μπουγάδα τους εκεί πλησίον, αλλά για να παίξουνε το βόλεϋ-μπολ, γυμνότερες από τους
λουόμενους αρσενικούς.

Ευτυχώς που η Ουλέν, η οποία ανέσκαψεν όλη την Αθήνα για να φέρη το θαλάσσιο νερό, θα μπορή να προμηθεύση ολίγας
σταγόνας &ndash; σαν τον πατέρα Αβραάμ του Ευαγγελίου &ndash; εις τον πτωχόν Αθηναίον, για το μπάνιο του. Έτσι υπάρχει
ελπίς να κτισθούν λουτήρες για θαλάσσια λουτρά και εις την πλατείαν της Ομονοίας και εις την πλατείαν του Συντάγματος,
μέρη εις τα οποία γίνονται αι συγκεντρώσεις όλων των εορτών και πανηγύρεων και τα κάνομε συνήθως... θάλασσα...

Το ζήτημα όμως είνε να μάθη ο σύγχρονος Έλλην να λούζεται, πράγμα που έχει ξεχάσει η φυλή μας φαίνεται, από την εποχή
που οι Ρωμαϊκοί λουτρώνες με τα περίφημα μωσαϊκά των εξηφανίσθησαν υπό την Αττικήν γην μαζί με τα περίφημα υπόγεια
ύδατα, τα οποία οι νεώτεροι Μωϋσείς αναζητούν με τα μαγικά ραβδιά των.

Οι σημερινοί Έλληνες λούζονται μια φορά όταν βαπτισθούν και μια φορά όταν πρόκειται να γίνουν γαμπροί. Τι οικονομία εις
το υγρό στοιχείον! Είνε η μόνη οικονομία που εδιδάχθημεν από τα γεννησοφάσκια μας.

Εν τω μεταξύ, ο πολιτισμός μας, μας επιβάλλει να πηγαίνωμε στας ιπποδρομίας, στα περίφημα κοντσέρτα του Ωδείου, στας
φιλολογικάς διαλέξεις, στας αθλητικάς επιδείξεις, να παίρνωμε τη γρανίτα μας στου Ντορέ και την τυρόπηττά μας στου
Γιαννάκη, το ούζο μας στου Κεσσάτη και τσάϊ μας στο Πτι-Παλαί, να παίζωμε τέννις, ραμύ, μαζόγκ, να κάνωμε μανικιούρ,
οντιλασιόν, αλλά να μένωμε άπλυτοι για να προσθέτωμε εις τας άλλας αναθυμιάσεις των συγκεντρώσεών μας και την οσμήν του
ανθρωπίνου ιδρώτος.

Και γι' αυτό έχουμε, πανεπιστήμια, βιβλιοθήκας, θέατρα, Ακαδημίαν και μόνο λουτρά δεν έχουμε!..
