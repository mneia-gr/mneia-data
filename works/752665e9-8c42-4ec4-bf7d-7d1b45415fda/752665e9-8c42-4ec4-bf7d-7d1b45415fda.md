Ο αγαπητός ποιητής και χρονογράφος κ. Λαύρας σ' ένα από τα τελευταία χαριτωμένα χρονογραφήματά του παραπονιότανε &ndash;
και με πολύ Αττικό αλάτι &ndash; για την ακρίβεια της ζωής και ιδιαίτερα για τις τιμές των ανδρικών κουστουμιών. Μιλούσε
για τα προπέρσινα ψαθάκια που καθαρίζονται για το καλοκαίρι, για τα μπαλωμένα πανταλόνια μας και για τα μεταφρασμένα
ρούχα (αλήθεια το **μεταφρασμένα** αυτό είνε λίγο άτυχη έκφραση αν λάβη κανένας υπ' όψιν του πώς ένα μεταφρασμένο ρούχο
γίνεται πιο παρουσιάσιμο, ενώ ένα μεταφρασμένο βιβλιό εις την... Ελληνικήν, γίνεται αγνώριστο από την μεταφραστήν). Πλάϊ
στο χρονογράφημα του κ. Λαύρα, η Μονταίν με την αριστοκρατική της πέννα, βαμμένη σε μελάνη... Κοτύ, περιέργαφε τις
θαυμάσιες τουαλέτες ενός κύκλου *σμάρτ* εις τον οποίο μια *μπακφίς* εφορούσε τουαλέτα *λαμέ* με νταντέλλες *Βενίζ*, μια
ωραία χήρα παρουσιάστηκε με *καπελίν βερ αμάντ* και φόρεμα από *κρεπ μαροκαίν* και πολλές άλλες κυρίες του ιοστέφανου
άστεως ήλθαν φορτωμένες μαργαριτάρια και σάπφειρους και κοσμήματα από πλατίνα.

Και σκέφτηκα: Μα τι διάβολο, μόνο λοιπόν για τον άνδρα είνε όλη η μιζέρια και η ακρίβεια και η φτώχεια; για τις γυναίκες
δεν είνε τίποτα ακόμη ακριβό, ή έχουν κάποιο μυστικό μέσον και προμηθεύονται όλα αυτά τα αγαθά του... Μόντε Χρήστου
χωρίς... αντάλλαγμα;

Ή μήπως πάλε είναι υποχρεωμένος ο άρρην να μένη με μπαλωμένο βρακί και ψαθάκι του 1900 για να παρουσιάση την συμβία του,
την αδελφή του, την κόρη του, την πενθερά του μέσα στο μετάξι και στο χρυσάφι;

Αν το πράγμα εξακολουθήση το δρόμο του, θα διαβάζωμε λίαν προσεχώς στην κοσμική κίνηση των διαφόρων Μονταίν:

«Το ζεύγος Παραδαρμένου χαριτωμένο εις την συγκέντρωσιν του Καπρίς. Η κυρία φορούσε ωραιότατην τουαλέτταν από παλαιάς
νταντέλλας μεγάλης αξίας και βυζαντινήν ζώνην από χρυσόν σμαλτωμένον, ο κύριος Παραδαρμένος δε παμπάλαιο φράκο μπαλωμένο
στους αγκώνας, πρασινισμένο από την πολυκαιρία, ξεφτισμένο πουκάμισο κ' ένα ζευγάρι παπούτσια με τριμμένες μεντζεσόλες».

Ίσως δε θα φθάση και στιγμή κατά την οποίαν τα θυληκά θα καταντήσουν κινητές βιτρίνες κοσμηματοπωλείων και οι
άνδρες..... κινητά μπιτ-παζάρια!
