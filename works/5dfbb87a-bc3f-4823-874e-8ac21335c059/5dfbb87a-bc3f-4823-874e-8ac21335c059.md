<ol style="list-style-type: '&mdash; '">
  <li>Ου κύριους Δήμαρχους αναχωρεί διά τας Αθήνας!</li>
</ol>

Τι πάη να κάμη στη Αθήνα «ου κυρ Δήμαρχους»; Τι κάνει ένας Δήμαρχος ορεινού χωριού εις την Αθήνα; Χαζεύει εις τους
δρόμους! Ο κ. Δήμαρχος πηγαίνει στην Αθήνα για να πούνε στο χωριό:

<ol style="list-style-type: '&mdash; '">
  <li>Ου κύριους Δήμαρχους πήγε κι στην Αθήνα!</li>
</ol>

Υποθέσεις το χωριό δεν είχε με την πρωτεύουσα και αν είχε, είνε άλλοι αρμοδιότεροι για να της λύσουν. Έδωσε το Σύνταγμα
και ο Θεός «βουλευτάς» και «δικηγόρους». Όσο για τους ελώδεις πυρετούς; Αυτούς τους γεννάει ο τόπος.

<ol style="list-style-type: '&mdash; '">
  <li>Μπορεί να πιαστή κανείς με το Θεό!..</li>
</ol>

Ο κ. Δήμαρχος όμως είχε πράγματι δουλειά εις την Αθήνα.

Ήθελε ν' αγοράση ένα ζευγάρι ματογυάλια!

<ol style="list-style-type: '&mdash; '">
  <li>Τι δήμαρχος θα ήταν χωρίς να έχη «μιτογιάλια».</li>
</ol>

Όλοι του χωριού οι εξέχοντες, ο παπάς, ο δάσκαλος, ο ψάλτης, έχουν και τα φορούν. Πώς λάμπουν και γυαλίζουν στο πρόσωπο
του ψάλτη, σαν λιέι το «χαιρουβικό» και κουνάει, γλυκαινόμενος και αναρπαζόμενος από τη μελωδία, το κεφάλι! Και όποιος
«καλός», «μεγάλος» ή «επίσημος» πέρασε από το χωριό, φορούσε ματογιάλια. Ο κυρ Δικαστής &ndash; εκείνος δα, σαν πιο
επίσημος, μαθές, τα φορούσε και στον ύπνο του, ο εισπράχτορας και ο αντιπρόσωπος των μηχανών του «Σίγγερ!»

<ol style="list-style-type: '&mdash; '">
  <li>Και να μην έχη ο κυρ Δήμαρχος γυαλιά!...</li>
</ol>

Γι' αυτό αποφάσισε ένα ταξείδι στην Αθήνα.

<ol style="list-style-type: '&mdash; '">
  <li>Δεν ήταν δα ανάγκη να μάθη όλα τα αίτια και τα «αιτιακά» και το χωριό!</li>
</ol>

Τώρα πώς έγινε δήμαρχος, αυτό είναι άλλη κουβέντα.

Ο καπετάν Κοψίδας τον υπέδειξε για «απώτερους λόγους και σκοπούς».

Μια όμως που έγινε δήμαρχος, πρέπει να πάρη «μιτογυάλια»....

<div style="text-align: center; margin-bottom: 1em">⁂</div>

Στην Αθήνα, όπου έβλεπε γιαλικά, έμπαινε ο δήμαρχος, σειόμενος, κουνιόμενος, και κυματίζοντας τη φουστανέλλα.

Επί τέλους κάποιος τούδειξε ένα «οπτικό κατάστημα».

<ol style="list-style-type: '&mdash; '">
  <li>Κύριε, του είπε, θέλω ένα ζευγάρι ματογυάλια, που να μπορώ για να διαβάζω.</li>
</ol>

Ο καταστηματάρχης του έφερε μερικά να δοκιμάση.

Ο δήμαρχος τα έβαλε στη μύτη του.

<ol style="list-style-type: '&mdash; '">
  <li>Πώς σου φαίνονται αυτά;</li>
</ol>

Και δίδοντάς του ένα βιβλίο.

<ol style="list-style-type: '&mdash; '">
  <li>Για κύτταξε. Διαβάζεις καθαρά;</li>
  <li>Διόλου. Απήντησεν ο Δήμαρχος, σκύβοντας και προσπαθώντας να διαβάση στο βιβλίο.</li>
</ol>

Ο καταστηματάρχης άνοιξεν άλλο συρτάρι και του έφερεν άλλους αριθμούς.

<ol style="list-style-type: '&mdash; '">
  <li>Τίποτα! Τίποτα! Απαντούσεν ο δήμαρχος σκύβοντας στο βιβλίο.</li>
</ol>

Ο καταστηματάρχης του έφερεν όλα τα νούμερα, διπλά, τριπλά, κρυστάλλινα, μα ο Δήμαρχος ήτο αδύνατον για να διαβάση.

<ol style="list-style-type: '&mdash; '">
  <li>Δεν αξίζουν τα γυαλιά σου! Θα είνε ψεύτικα! Ευρωπαϊκά δεν έχεις;</li>
  <li>Ευρωπαϊκά είν' όλα, απήντησεν εκείνος.</li>
</ol>

Του φέρουν ακόμη και χρυσά.

<ol style="list-style-type: '&mdash; '">
  <li>Τίποτα! Τίποτα! αναφωνούσε ο Δήμαρχος σε κάθε δοκιμή.</li>
</ol>

Ο καταστηματάρχης τάχασε:

<ol style="list-style-type: '&mdash; '">
  <li>Μα δεν μου λες, σε παρακαλώ, μήπως δεν ξέρεις γράμματα;</li>
</ol>

Ο Δήμαρχος τον κύτταξε στα μάτια!

<ol style="list-style-type: '&mdash; '">
  <li>Μα χριστιανέ μου, αν ήξερα εγώ γράμματα, δεν ήταν ανάγκη ν' αγοράσω ματογυάλια!.....</li>
</ol>
