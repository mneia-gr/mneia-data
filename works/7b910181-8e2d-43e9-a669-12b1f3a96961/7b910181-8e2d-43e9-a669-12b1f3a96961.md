Από όλον τον πολιτισμένον κόσμον μας έρχεται το χαρμόσυνον άγγελμα πως η νηστεία είνε η πιο αποτελεσματική θεραπεία για
κάθε ασθένεια και ότι το ζήτημα του στομάχου είνε ζήτημα απλής... συνήθειας. Ο ένας ενήστεψε 35 ημέρες, η άλλη κλείστηκε
σε κλουβί και νήστεψε 50, και όλα αυτά τα θαύματα χωρίς να είνε τουλάχιστον... φακίραι οι νηστεύοντες.

Πρέπει να ομολογηθή πως την ημέρα που θα καταργηθή η τροφή και το στομάχι μας θα κάθεται ήσυχα, η ανθρωπότης θ' 
αναπνεύση. Ούτε θα σπείρωμε ούτε θα θερίζωμε, θα ζούμε απλούστατα με τον... αέρα όπως οι νοικάρηδες των... κεντρικών
καταστημάτων στην Αθήνα. Δεν θα φροντίζη πια ο Αδάμ να τρώη τον άρτον του εν ιδρώτι του προσώπου του σύμφωνα με την
προπατορικήν κατάραν, θα λείψουν οι φούρνοι, τα μπακάλικα, οι αγορές, οι λαχανόκηποι και τα σφαγεία. Τι αναστάτωση στο
εμπόριο, τι ξεχαρβάλωμα γενικό στη βιομηχανία! Ούτε ζαχαροπλαστεία, ούτε επιτραπέζια σκεύη, ούτε λεκάνες προ εμετόν
όταν... διαβάζομε τα προϊόντα της Μούσης των νεωτερίζοντων ντανταϊστών.

Από τα λεξικά θα καταργηθή το ρήμα τρώγω για την κυριολεξία του και θα υπάρχη μόνο εις το παθητικόν φυσικά, γιατί αν
παύσωμε ποτέ και να τρωγώμαστε εμείς οι Έλληνες...

Θα κλείσουν τα ρεστωράν, τα λουκουματζίδικα και κάθε κέντρον έχον σχέσιν με το στομάχι, όπως... οι σύλλογοι όταν
σερβίρουν διαλέξεις.

Οι οδοντοϊατροί φυσικά θα λείψουν, γιατί η ανθρωπότης θα χάση τα δόντια από... αχρηστίαν.

Έτσι το στόμα μας θα χάση τον προορισμόν του και θ' αφιερωθή αποκλειστικά εις το φίλημα και την... κακολογίαν· θα τρώμε
μόνο με... τα μάτια.
