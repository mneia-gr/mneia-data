Τι εστί Τσακατσούκας; Το πράγμα δεν είνε τόσον απλούν όσον εκ πρώτης όψεως μας φαίνεται. Βεβαίως Τσακατσούκας,
αυτοεπικληθείς ούτω, είνε ο πασατεμπάς· ο πλανόδιος πωλητής κολοκυθόσπορου, η παρηγορία και το στήριγμα των
κινηματογράφων, των συνοικιών, των υπαιθρίων εσπερίδων και ξενυχτιών του πεζοδρομίου και της αυλόπορτας, είνε το
ξεροψημένον μάννα, το οποίον προ εικοσαετίας ευφυέστατος επιχειρηματίας Έλλην ή Ελληνοαιγύπτιος εισήγαγε, σκεφθείς
ορθότατα ότι φυστίκια δεν μπορεί να μασσά όλος ο κόσμος.

Το Υπουργείον Γεωργίας δεν γνωρίζω εάν είνε εις θέσιν να μας πληροφορήση περί της παραγωγής ή της εισαγωγής των χιλιάδων
τόννων που χρειάζονται όπως τα δόντια εκατομμυρίων Ελλήνων ροκανίζουν, μασσούν, και φτύνουν. Είνε γεγονός, ότι ο Έλλην
με τον κολοκυθόσπορον ηύρε την απόλυτη ευτυχία και την μακαριότητα και ανεκάλυψε τον ρεμβασμόν δια του μασσήματος.
Υπάρχει κάποιος άλλος λαός· οι Ολλανδοί, οι οποίοι κατά χιλιάδας, τελειώνοντες εργασίαν της ημέρας, παρατάσσονται στις
εξώπορτες των καθαρών σπιτιών τους, ή κατά μήκος των απειράριθμων καναλιών του τόπου των κρεμώντες τα πόδια με τα
ξυλοπέδιλα και κινούντες αυτά ρυθμικώτατα, περνούν ώρες ολόκληρες ρεμβάζοντες και καπνίζοντες μιαν πίπαν κρεμασμένην
στην γωνίαν του στόματος. Ανά την Ελλάδα οι εξώπορτες, τα μπαλκονάκια, τα πεζοδρόμια και η καρέκλες των καφενείων και
των υπαίθριων κέντρων κάθε καλοκαίρι γεμίζουν από ανθρώπους πάσης ηλικίας, οι οποίοι μασσούν· μασσούν αηδώς, δεν μιλούν,
και φτύτουν.

Ό,τι δεν αρκούν πολλάκις αιώνες αλόκληροι να αλλάξουν από τα χαρακτηριστικά μιας φυλής, το αλλάζει ένα τυχαίον
συμβεβηκός, μια μόδα, μία εφεύρεσις, η οποία ανατρέπει έθιμα, χαρίσματα και ελαττώματα φυλετικά εντός μιας στιγμής.
Τόννοι κολοκυθόσπορου βουλώνουν το στόμα, δεσμεύουν την γλώσσαν και κολλούν εις τον ουρανίσκον χιλιάδων Ελλήνων τέως
ακατάσχετων λιμαδόρων, και τους μεταβάλλουν εις ρωμαντικούς και ρεμβάζοντας υπερβορείους, καθισμένους με το ένα πόδι επί
του άλλου, κινούντες αυτό ρυθμικώτατα, ατενίζοντες εις το άπειρον, δια να λύσουν τα άλυτα και φτύνοντες τσόφλια πολλάκις
εις το πρόσωπον του παρακαθήμενου. Εάν είνε γεγονός ότι η κατανάλωσις του καπνού ηλαττώθη δεν φταίει η ακρίβεια ούτε ο
φόρος. Το πάθος δεν λογαριάζει έξοδα· και η κοκαΐνη καταβροχθίζει περιουσίας. Ο καπνός ηλαττώθη· το κάπνισμα εκόπηκε,
διότι ενίκησεν ο κολοκυθόσπορος.

Γνωστότατος λόγιος, μανιώδης καπνιστής και ξενύχτης, προχθές εις την Δεξαμενήν επέρασε τέσσαρες ώρες της ζωής του χωρίς
να βάλη εις τα χείλη σιγαρέττον &ndash; ούτε δανεικόν &ndash; αλλά μασσών φρικωδώς και φτύνον όλους τους πέριξ. Έτερος
υπελόγισεν ότι αφ' ης ήρχισε το μάσημα το νυκτερινόν, έχει σημαντικήν οικονομίαν πακέττων και σπίρτων. Ιδού λοιπόν ο
μέγας κίνδυνος της καπνοπαραγωγής και της οικονομολογικής πολιτικής της Κυβερνήσεως. Ο άνθρωπος πασατέμπος· ο
τσακατσούκας· ο κολοκυθόσπορος. Εμείς αλλού τον εζητήσαμεν ως αίτιον της κακοδαιμονίας μας, και ενομίσαμεν ότι οργιάζει
μόνον εις το καύκαλον του Ελληνισμού. Αποδεικνύεται εν τούτοις ότι εξακολουθεί μεν να φυτρώνει πάντοτε εκεί, και να
καλλιεργήται όσον εις κανένα άλλο μέρος του κόσμου, απαγορευμένης δε της εισαγωγής του αλλαχού, εκρίθη σκόπιμον να
καταναλίσκεται αναμεταξύ μας αλατισμένος.

Οπωσδήποτε δεν θα ήτο καθόλου άσκοπον να εγίνετο μία στατιστική πόσοι τόννοι πεπονόσπορου και κολοκυθόσπορου
καταναλίσκονται εν Ελλάδι κατά το θέρος, και αν δεν θα συνέφερε να φυτέψωμεν με κολοκυθιές απ' άκρου εις άκρον την
Ελλάδα; Πιθανώτατα μέσ' το όλα να ευρίσκοντο και μερικά κεφάλια!
